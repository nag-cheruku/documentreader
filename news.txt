తెలంగాణలో అసెంబ్లీ ఎన్నికలు సమీపిస్తున్న తరుణంలో బీఆర్ఎస్‌పై, పార్టీ అధ్యక్షుడు, ముఖ్యమంత్రి కల్వకుంట్ల చంద్రశేఖర్‌రావుపై ప్రధాని నరేంద్ర మోదీ మంగళవారం ‘ఇందూరు జనగర్జన’ బహిరంగ సభలో చేసిన వ్యాఖ్యలు దుమారం రేపాయి.

‘మీకో రహస్యం చెప్పనా’ అంటూ మోదీ చేసిన ఈ వ్యాఖ్యలను అబద్ధాలంటూ బీఆర్‌ఎస్ తీవ్రంగా ఖండించింది.

కేసీఆర్ ఎన్డీఏలో చేరతానన్నారని, అయితే తానే ఒప్పుకోలేదని ప్రధాని మోదీ సభలో చెప్పారు.

ఈ అంశంలో బీజేపీ, బీఆర్‌ఎస్ పరస్పరం విమర్శలు గుప్పించుకొంటుండగా, ఈ రెండు పార్టీలపై కాంగ్రెస్ విమర్శలు చేసింది.

''ఇంతకుముందెన్నడూ చెప్పని రహస్యం ఒకటి చెబుతాను. జీహెచ్ఎంసీ ఎన్నికల(2020) అనంతరం కేసీఆర్ దిల్లీ వచ్చి, నన్ను కలిశారు. చాలా ప్రేమను చూపించారు. మీ నేతృత్వంలో దేశం ప్రగతిపథంలో నడుస్తోంది, ఎన్డీఏలో చేరుతామని కోరారు. నేను తిరస్కరించా'' అని మోదీ సభలో చెప్పారు.

ఆ ప్రతిపాదన తిరస్కరించడంతో కేసీఆర్ చాలా రోజుల వరకు తనను కలవలేదని ఆయన అన్నారు.

కొన్ని రోజుల తర్వాత మళ్లీ వచ్చి కేసీఆర్ కుమారుడు, మంత్రి కేటీ రామారావు గురించి చెప్పారని తెలిపారు.

‘‘ఇప్పటికే చాలా చేశాను. కేటీఆర్‌కు బాధ్యతలు అప్పగిస్తామని కేసీఆర్ నాతో చెప్పారు. మీరేమన్నా రాజులా, మహారాజులా? అని నేను ప్రశ్నించాను. అప్పటి నుంచి నన్ను కలవలేదు’’ అని మోదీ వ్యాఖ్యానించారు.

''కేంద్రం ద్వారా తెలంగాణకు చేయాల్సిందంతా చేస్తున్నాం. రాష్ట్ర అభివృద్ధి కోసం ప్రభుత్వానికి కోట్ల నిధులిచ్చాం. కేంద్రం నిధులను బీఆర్ఎస్ దోచుకుంది. అవినీతిని వాళ్లు ప్రోత్సహిస్తున్నారు. వాళ్లు ప్రజాస్వామ్యాన్ని కుటుంబవాదంగా మార్చారు'' అని ఆరోపించారు మోదీ.


మోదీ అబద్దాల ప్రచారకర్త: కేటీఆర్
కేసీఆర్‌పై నరేంద్ర మోదీ చేసిన వ్యాఖ్యలను బీఆర్ఎస్ పార్టీ ఖండించింది.

ప్రధాని మోదీ జూమ్లాలకు ప్రసిద్ధి చెందిన వ్యక్తి అని, ఆయనో అబద్ధాల ప్రచారకర్తని బీఆర్ఎస్ వర్కింగ్ ప్రెసిడెంట్, మంత్రి కేటీ రామారావు ఆరోపించారు.

''ప్రధానమంత్రి స్థాయిని తగ్గించేలా నరేంద్ర మోదీ మాట్లాడారు. రాజకీయాల కోసం ఇంత నీచానికి దిగజారిన వ్యక్తి మాటలను పట్టించుకోవాల్సిన అవసరం మాకు లేదు. ప్రధాని, ముఖ్యమంత్రి మధ్య జరిగిన ఒక అధికారిక సమావేశాన్ని నీచమైన రాజకీయాలకు మోదీ వాడుతున్నారు. మోదీ అబద్ధాల తర్వాత ప్రతి అధికారిక సమావేశానికి ఒక కెమెరాని పట్టుకు వెళ్లాల్సిన పరిస్థితి వస్తోంది'' అని కేటీఆర్ తెలిపారు.

తనకు అలవాటైన అబద్దాలకు అనుగుణంగా మోదీ రాజకీయాలు చేస్తున్నారని ఆయన ఆరోపించారు.


